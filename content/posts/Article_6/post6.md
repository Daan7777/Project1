---
title: "Brand"
date: "1871-01-01"
draft: false
tags: ["six"]
---

De brouwer en eigenaar Heineken beweren dat Brand te Wijlre mogelijk de oudste bierbrouwerij van Nederland is. Vanaf 1340 zou er in Wijlre bier worden gebrouwen; deze bewering is echter foutief. Uit onderzoek blijkt dat een voorganger van Brand bier, stamt uit 1755. Met zekerheid kan gezegd worden dat dit bier vanaf 1767 is gebrouwen op diezelfde locatie. Dit betekent dat Brand geen tastbaar bewijs heeft om de naam 'Oudste brouwerij te claimen'. Anders zou de Dommelsche Bierbrouwerij de oudste brouwerij van Nederland zijn. Vanaf 1757 wordt daar bier gebrouwen op dezelfde locatie.
Geschiedenis van het bierbrouwen in Wijlre

Het Kleerbuch dess Gerichts und Freiherlichkeit Wyler dateert uit het eerste kwart van de 15e eeuw, waarschijnlijk omstreeks 1420. Het beschrijft de rechten en plichten van de dorpsheer van de heerlijkheid Wijlre. Het is een plechtige bevestiging van zeer oude rechten.

Hierin wordt ook het Banpanhuisrecht beschreven. Dat houdt in dat er in de heerlijkheid slechts één brouwerij, het panhuis, kan zijn waarvan de brouwer aangesteld wordt door de schepenen. Alleen hij mag bier verkopen aan de inwoners en niemand anders. Alleen zieken en zogende vrouwen mogen bier van buiten laten komen. Dit mag ook wanneer de brouwer niet kan leveren. Deze rechten werden streng bewaakt om de import van bier uit nabijgelegen dorpen, maar vooral uit de talrijke brouwerijen van Maastricht, te weren. Bier wordt in de Limburgse dorpen en in Maastricht al vanaf vroeg in de middeleeuwen gebrouwen.

De eerste vermelding van een brouwerij te Wijlre is in de bewaard gebleven jaarrekening van rentmeester Jacob Passart uit 1485-1485 waarin de inkomsten uit de brouwerij vermeld staan. De archieven van Wijlre geven over de uitoefening van het Panhuisrecht in de volgende eeuwen vrijwel geen gegevens. Zo weten we niet of er steeds een functionerende banpanhuisbrouwer geweest is.

In 1732 is er een conflict tussen de pastoor en de heer. Bij gebrek aan een brouwer was er een tijd niet gebrouwen. De heer had nog geen nieuwe brouwer aangesteld en de pastoor die naast het panhuis woonde opende het gebouw om daarmee een tweetal dorpelingen, eenmaal een buurman en eenmaal zelfs burgemeester Hendrik Kicken gelegenheid te geven daar te brouwen. De heer nam dit niet en kwam met twee gewapende lieden. Hij verwijderde het brouwmateriaal en liet, toen hij toch bezig was, de vijver van de pastoor doorsteken en leeglopen naar de Geul. Hij brak ook nog diens tuinhuis af en vroeg en kreeg openlijke verontschuldigingen.

Het banpanhuis brandt in 1743 af. De uitoefening van het banaal panhuisrecht wordt dan tegen een vergoeding verstrekt aan Joannes Tack die het brouwbedrijf in zijn woonhuis gaat uitoefenen. Jan Pieter Tack, 1759-1828, wordt na het overlijden van zijn vader in 1781 pachter van het panhuis van de heerlijkheid Wijlre. Hij is dan ook schepen van Wyijre. Hij laat de werkzaamheden verrichten door onderpachters eerst Wilhelmus Kicken daarna Herman Joseph Wiertz. Na de komst van de Fransen in 1795 weigert hij de functie van Maire (burgemeester). Hij exploiteert de brouwerij in eigen gebouwen en noch steeds als pachter van het brouwerijrecht. De voormalige heer is, na de opheffing door de Fransen van de heerlijke rechten, weliswaar geen heer meer maar hij is wel nog de eigenaar.

In 1790 koopt Jan Pieter Tack het huis De Kroon naast het panhuis. Hij verhuurt dit aan de herbergier Joannes Wierts. Zijn zoon Petrus Josephus Henricus gaat in 1805 zelf brouwen tot zijn overlijden in 1827. Na diens overlijden komt in 1828 de brouwerij in handen van Karel Joseph L'Ortye, weduwnaar van de jongste dochter Jan Pieter Tack, Anna Maria. Na overlijden van Karel Joseph L'Ortye in 1852 gaat de brouwerij naar zijn zoon Jan Hendrik Hubert L'Ortye, burgemeester van Wijlre van 1854 tot 1866.
Overgang naar Brand

Op 23 december 1871 verkoopt Jan Hendrik Hubert L'Ortye de brouwerij aan Frederik Edmond Brand, bouw- en werktuigkundige te Hedel. Volgens de officiële akte betreft het de aankoop van "het Panhuijs, gelegen te Wijlre aan den Provincialenweg, bestaande in twee afzonderlijk woningen met schuur, stallen, bierbrouwerij en het bakhuis". Frederik Edmond Brand geeft de brouwerij de naam van zijn huis: Bierbrouwerij De Kroon.

De naam Brand is sindsdien verbonden aan de brouwerij, die naast Frederik Edmond gerund wordt door zijn vrouw Anna Brand-Pluijmaekers en zijn zwager Hubert Pluijmaekers. De zonen van Frederik Edmond en Anna nemen in 1897 de brouwerij over: Henri wordt commercieel directeur en zijn broer Mathieu technisch directeur. Beide heren investeren flink in het bedrijf. Zo wordt een eerste stoommachine van 6 pk aangeschaft, zodat sindsdien de roerwerken in de ketels worden aangedreven met stoomkracht. Handmatig roeren in de ketels is daarmee verleden tijd. De capaciteit wordt daardoor opgevoerd van 75 000 liter naar 600 000 liter in 1903. Als een van de eersten in Nederland wist Brand in 1902 het laaggistende pilsener bier op de markt te brengen. De vraag naar Brand steeg enorm, zeker nu ook buiten Wijlre het bier verkocht ging worden.

In het jaar 1935 neemt de volgende generatie het roer over van Henri en Mathieu. August (Guus), Jan en Frits Brand vormen de nieuwe directie. Niet veel later wordt er ook getekend voor de grootste innovatie in de Brandgeschiedenis: een volledige vernieuwing van de brouwerij, met dubbele capaciteit, welke op 17 november 1937 officieel wordt geopend.

De decennia daarna groeit de afzet van enkele duizenden hectoliters naar een miljoen hectoliter in 2006.

In 1961 wordt de brouwerij hofleverancier en in 1971 volgde het predicaat Koninklijk.

Op 19 april 1989 wordt bekend dat Heineken de brouwerij van de familie Brand heeft overgenomen. Daarmee verloor Brand in 1992 het predicaat hofleverancier, omdat de brouwerij niet meer aan de eisen voor hofleverancier voldeed. De overname brengt een schok teweeg in Limburg, maar Brand bier wordt nog steeds enkel in Wijlre gebrouwen.

Enkele jaren na de overname past Heineken het recept voor Brand Pilsener aan bij de heersende smaak en gaat ook over tot pasteuriseren. Hierdoor ging de karakteristieke smaak grotendeels verloren.

Van 1981 tot 1991 exporteert Brand haar bier in de opvallende witte fles naar de Verenigde Staten. Een wereldwijde afzet onder de paraplu van Heineken is vooralsnog niet aan de orde; wel is Brand bier sinds 2002 op tap verkrijgbaar in Italië (voornamelijk Noord-Italië).

In 2006 is de in het dorpsbeeld overheersende karakteristieke betonnen moutsilo gesloopt. 