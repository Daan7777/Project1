---
title: "Hertog jan"
date: "1915-03-02"
draft: false
tags: [ "one" ]
---

Op 2 maart 1915 wordt Stoombierbrouwerij de Vriendenkring in Arcen opgericht door vier brouwers, Leopold Haffmans (Brouwerij de Roobeek), Gerard van Dijk (Brouwerij de Oranjeboom, Broekhuizenvorst), August Schraven (Brouwerij het Anker, Lottum) en Gerard van Soest. De brouwerij werd uitgerust met een stoommachine en brouwde, in tegenstelling met de gewoonte in die tijd, enkel bier van ondergisting, met de naam VK bier. Dit bier werd afgevuld in beugelflessen en houten vaten. Tijdens de Tweede Wereldoorlog had de brouwerij zwaar te lijden en in 1945 moest men beginnen met de wederopbouw. Maar door de crisis en een ondermaatse bierafzet kwam de brouwerij in de financiële problemen. In 1949 werden alle aandelen verkocht aan Bierbrouwerij de Drie Hoefijzers te Breda. De brouwerij en het merk VK Bier bleven bestaan en in 1956 werd de oude brouwerij gemoderniseerd en verbouwd.
In 1968 werd, wederom wegens financiële problemen, Brouwerij de Drie Hoefijzers overgenomen door de Engelse brouwerijgroep Allied Breweries Limited. In oktober 1980 werd door de brouwerijgroep besloten de brouwerij in Arcen en de bottellijn in Helmond te sluiten.
Toon van de Reek (werkzaam in Helmond) besloot, samen met twee vennoten, de Arcense brouwerij zelf te gaan exploiteren. De brouwerij ging verder onder de naam Arcense Stoombierbrouwerij en vanaf 1981 werd er opnieuw bier gebrouwen, ditmaal enkel bieren van hoge gisting. Zij kregen daarbij financieel steun van groothandel De Kikvorsch. Hertog Jan is het merk dat vanaf de oprichting in 1981 werd geïntroduceerd door groothandel De Kikvorsch als hun huismerk. Zij lieten het laaggegist bier - pilsener en oud bruin - brouwen bij bierbrouwerij Dommelsch (toen al onderdeel van het Belgische Artois) en het hooggegist bier bij de Arcener bierbrouwerij. De Kikvorsch werd in 1986 overgenomen door diezelfde Dommelsch.

De geschiedenis herhaalt zich en op 29 oktober 1992 werd de Arcense Bierbrouwerij ingelijfd door de Verenigde Bierbrouwerijen Breda-Rotterdam/Allied Breweries Nederland, wier naam vanaf 5 april 1993 gewijzigd werd in Oranjeboom Bierbrouwerij. Op zijn beurt werd deze brouwerij overgenomen in 1995 door het toenmalige Interbrew Nederland (nu behorende bij de AB Inbev groep) die ook de Dommelsch brouwerij bezat. In 1998 werd de naam van de brouwerij gewijzigd van Arcense Stoombierbrouwerij naar Hertog Jan Brouwerij.

Hertog Jan is vernoemd naar de 13e-eeuwse hertog Jan I van Brabant die, naar verluidt, van feesten hield waar het bier rijkelijk vloeide. 